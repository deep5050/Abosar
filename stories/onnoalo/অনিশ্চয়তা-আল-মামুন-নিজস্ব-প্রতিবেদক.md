<div align=center>
<img src=https://images.prothomalo.com/prothomalo-bangla/2021-01/1d75151c-eff9-4e9f-ac28-aebc4618d00f/palo_bangla_og.png />
<br><br>
<h1>অনিশ্চয়তা: আল মামুন</h1>
<h4>নিজস্ব প্রতিবেদক</h4>
<br><br>
</div>

আজ পয়লা মে। প্রায় পাঁচ দিন ধরে এই বেডটিতে শুয়ে আছি। মসজিদ থেকে ফজরের আজানের শব্দ ভেসে আসছে। কয়েকটা পাখি ডাকছে। অনেক কষ্টে জানালাটা খুলে দিতেই ভোরের ঠান্ডা হাওয়া এসে যেন ফিসফিস করতে লাগল।

হঠাৎ সেই কৃষ্ণচূড়া গাছটির কথা মনে পড়ল, যেখানে ফাতেমা আর আমার প্রথম দেখা হয়েছিল। সেদিন ফাতেমা আমার হাতে একটা চিরকুট গুঁজে দিয়েছিল। তাতে লেখা ছিল, 'ভালোবাসি, প্রিয়।'

এরই মধ্যে রিংটোন বেজে উঠল। ফাতেমার কল। মুঠোফোনের ওপাশ থেকে চাপা কান্নার আওয়াজ ভেসে এল। আর শুনলাম চার বছরের মেয়েটি বলছে, 'আম্মু, আব্বুকে বলো আমার জন্য অনেকগুলো চকলেট আনতে।'

জানি না চকলেট নিয়ে আর বাসায় ফেরা হবে কি না!

[নিয়ম: ১০০ শব্দের গল্প লিখুন প্রথম আলোর সাহিত্য অনলাইন ম্যাগাজিন অন্য আলো ডটকমের জন্য। নিজের ফেসবুকের টাইমলাইনে পাবলিক করে প্রকাশ করুন। #শশব্দগল্প #ছোট্টগল্প #অন্যআলো দিতে পারেন। এই তিনটা হ্যাশট্যাশগের যেকোনো একটা থাকলে আমরা ধরে নেব এটা আপনারা অন্য আলোডট কমে প্রকাশ করতে দিতে রাজি আছেন। আপনি গল্প লিখে ফেসবুকের সাত বন্ধুকে চ্যালেঞ্জ জানাবেন। তাঁদের ট্যাগ করবেন। যাঁদের ট্যাগ করবেন, তাঁরা আবার শত শব্দের একটা গল্প নিজেদের টাইমলাইনে পোস্ট করবেন। আর নিয়মকানুনগুলো গল্পের নিচে কপি পেস্ট করে দেবেন। পেশাদার লেখক হতে হবে, এমন নয়। বরং নতুন প্রতিভা, নতুন লেখক লেখা শুরু করুক...। কেউ সরাসরিও লেখা পাঠাতে পারেন: [email protected] [email protected]]
