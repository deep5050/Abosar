<div align=center>
<img src=https://images.prothomalo.com/prothomalo-bangla/2021-01/1d75151c-eff9-4e9f-ac28-aebc4618d00f/palo_bangla_og.png />
<br><br>
<h1>যন্ত্র: মারুফ মুহাম্মাদ</h1>
<h4>নিজস্ব প্রতিবেদক</h4>
<br><br>
</div>

২০৭০ সাল।

পদার্থবিজ্ঞানী প্রফেসর ড. লি বসে আছেন নিজের ল্যাবরেটরিতে। তাঁর মুখোমুখি একটা যন্ত্র। গত বছর এই যন্ত্রটি উদ্ভাবনের জন্য তিনি নোবেল প্রাইজ পেয়েছেন। সেই যন্ত্রে দুটো বোতাম। একটি সবুজ অন্যটি লাল। সবুজ বোতামটি ভবিষ্যতে আর লাল বোতামটি অতীতে যাওয়ার জন্য।

ড. লি ঘর অন্ধকার করে মনিটরের সামনে গিয়ে বসলেন। মনিটর অন হলো। ডিসপ্লেতে চার ডিজিটের একটা ফাঁকা উইন্ডো ভেসে উঠল। তিনি টাইপ করলেন, ‘2 0 2 0’। এরপর লাল বোতাম চেপে অপেক্ষা করতে লাগলেন।

মনিটরে নিজের পঞ্চাশ বছর আগের ছবি দেখে তিনি বিস্ময়ে হতভম্ব হয়ে গেলেন। তিনি দেখলেন, তার মা-বাবা দুজনই হাসপাতালের বিছানায় অচেতন হয়ে শুয়ে আছেন। তাদের মুখে অক্সিজেন মাস্ক। মা-বাবার চেহারা তিনি ভুলেই গিয়েছিলেন। তিনি বেশিক্ষণ তাকিয়ে থাকতে পারলেন না। ক্রমেই তাঁর দুচোখ ভিজে উঠল।

তিনি সবুজ বোতামে ‘2 0 7 0’ চেপে বর্তমানে ফিরে এলেন। এখন জন্মের পর সব শিশুর করোনা ভ্যাকসিন নেওয়া বাধ্যতামূলক। তিনি একটা দীর্ঘশ্বাস ফেলে যন্ত্রের দিকে তাকালেন। ভ্যাকসিন সঙ্গে নিয়ে পঞ্চাশ বছর আগে ফিরে যাওয়ার ক্ষমতা যন্ত্রটির নেই। আহারে!

[নিয়ম: ১০০ শব্দের গল্প লিখুন প্রথম আলোর সাহিত্য অনলাইন ম্যাগাজিন অন্য আলো ডটকমের জন্য। নিজের ফেসবুকের টাইমলাইনে পাবলিক করে প্রকাশ করুন। #শশব্দগল্প #ছোট্টগল্প #অন্যআলো দিতে পারেন। এই তিনটা হ্যাশট্যাশগের যেকোনো একটা থাকলে আমরা ধরে নেব এটা আপনারা অন্য আলোডট কমে প্রকাশ করতে দিতে রাজি আছেন। আপনি গল্প লিখে ফেসবুকের সাত বন্ধুকে চ্যালেঞ্জ জানাবেন। তাঁদের ট্যাগ করবেন। যাঁদের ট্যাগ করবেন, তাঁরা আবার শত শব্দের একটা গল্প নিজেদের টাইমলাইনে পোস্ট করবেন। আর নিয়মকানুনগুলো গল্পের নিচে কপি পেস্ট করে দেবেন। পেশাদার লেখক হতে হবে, এমন নয়। বরং নতুন প্রতিভা, নতুন লেখক লেখা শুরু করুক...। কেউ সরাসরিও লেখা পাঠাতে পারেন: [email protected] [email protected]]
