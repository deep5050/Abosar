<div align=center>
<img src=https://images.prothomalo.com/prothomalo-bangla/2021-01/1d75151c-eff9-4e9f-ac28-aebc4618d00f/palo_bangla_og.png />
<br><br>
<h1>বিষ: মোহসেনা হোসেন</h1> 
<h4>নিজস্ব প্রতিবেদক</h4>
<br><br>
</div>

রাত খুব একটা বেশি নয়, অথচ পুরো শহরে ভুতুড়ে নীরবতা। শহরে ঝিঁঝির ডাক শোনা না গেলেও একটা ঝিম ধরা শব্দ চারদিকে।

হাসপাতাল থেকে বেরিয়ে বুক ভরে শ্বাস নিতে চায় আরিফ। কিন্তু মুখে মাস্কের বাধা। এক ঝটকায় অ্যাপ্রোনটা খুলে ফেলে।

বুক ফেটে কান্না আসছে। পুরুষ মানুষের কাঁদতে নেই, তার ওপর ডাক্তার। ডাক্তাররা কি মানুষ! একটা প্রাণীমাত্র! ডাক্তারদের মন, প্রেম, পরিবার, বন্ধু কিংবা প্রাণের মায়া থাকতে নেই। প্রিয়জনের আর্তনাদে বিচলিত হতে নেই!

অ্যাপ্রোনের পকেটে খাম দুটো খচখচ করছে:কোভিড-১৯ টেস্টের রিপোর্ট পজিটিভ।

চারদিকে ছড়িয়ে যাওয়া বিষ থেকে মানুষকে বাঁচাতে অক্লান্ত পরিশ্রম করেছে, সে বিষই এখন তার শরীরে।

হাসপাতাল থেকে ১৫ দিনের আইসোলেশনের সাময়িক অব্যাহতি। হয়তোবা জীবন থেকে চিরকালের মতো ছুটির শমন—কে জানে!উদ্দেশ্যহীনভাবে ভুতুড়ে আলোয় এগোয় আরিফ, ডাক্তার আরিফুল ইসলাম।

[নিয়ম: ১০০ শব্দের গল্প লিখুন প্রথম আলোর সাহিত্য অনলাইন ম্যাগাজিন অন্য আলো ডটকমের জন্য। নিজের ফেসবুকের টাইমলাইনে পাবলিক করে প্রকাশ করুন। #শশব্দগল্প #ছোট্টগল্প #অন্যআলো দিতে পারেন। এই তিনটা হ্যাশট্যাশগের যেকোনো একটা থাকলে আমরা ধরে নেব এটা আপনারা অন্য আলোডট কমে প্রকাশ করতে দিতে রাজি আছেন। আপনি গল্প লিখে ফেসবুকের সাত বন্ধুকে চ্যালেঞ্জ জানাবেন। তাঁদের ট্যাগ করবেন। যাঁদের ট্যাগ করবেন, তাঁরা আবার শত শব্দের একটা গল্প নিজেদের টাইমলাইনে পোস্ট করবেন। আর নিয়মকানুনগুলো গল্পের নিচে কপি পেস্ট করে দেবেন। পেশাদার লেখক হতে হবে, এমন নয়। বরং নতুন প্রতিভা, নতুন লেখক লেখা শুরু করুক...। কেউ সরাসরিও লেখা পাঠাতে পারেন: [email protected] [email protected]]

